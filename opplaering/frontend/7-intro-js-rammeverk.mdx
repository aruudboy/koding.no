# Javascript rammeverk

Det fins mange forskjellige _rammeverk_ for å lage webapplikasjoner med Javascript. Disse rammeverkene dekker forskjellige bruksområder, og har forskjellige styrker og svakheter.

Noen felles trekk for rammeverkene, og behov de dekker:

- **Komponenter**: Rammeverk lar deg lage komponenter som kan gjenbrukes i applikasjonen
- **Strukturering**: Gjennom bruk av komponenter, kan man strukturere koden på modulær og skalerbar måte
- **Integrasjoner**: Gjennom open-source samfunnet kan du finne mange ferdiglagde komponenter, integrasjoner med andre tjenester og løsninger på vanlige problemer
- **_State_**: Rammeverkene har ofte innebygde løsninger for å håndtere tilstanden til applikasjonen, og hvordan denne skal oppdateres
- **_Routing_**: Rammeverkene har ofte innebygde løsninger for å håndtere _routing_, altså hvordan applikasjonen skal oppføre seg når brukeren navigerer til forskjellige sider, uten å laste inn siden på nytt

Dette lar deg for eksempel lage en `Header` komponent som kan gjenbrukes på alle sidene i applikasjonen, og som automatisk oppdaterer seg når brukeren logger inn eller ut. Logikken, stilene og HTML-en til denne komponenten kan du skrive én gang, i en isolert mappe, og gjenbruke på alle sidene i applikasjonen.

:::info
I praksis jobber de fleste frontend-utviklere med et rammeverk, og ikke med ren HTML/CSS/Javascript. Dette er fordi rammeverkene gjør det mye enklere å lage applikasjoner som er modulære, skalerbare og som følger best practices.

Det kan føles ut som et stort steg, men det er veldig nyttig at du dypper tærne i vannet og prøver deg på et rammeverk. Det er ikke så skummelt som det høres ut som, og det gjør det mye enklere å lage gode applikasjoner!
:::

## Hvordan velge et rammeverk?

Det er flere ting du bør tenke på når du skal velge et første rammeverk:

- **Popularitet**: Hvor mange bruker rammeverket? Hvor mange jobber med det? Hvor mange stillingsannonser er det for rammeverket? Hvor mange komponenter og integrasjoner finnes det for rammeverket?
- **Lærekurve**: Hvor lett er det å komme i gang med rammeverket? Hvor lett er det å lære seg rammeverket? Hvor lett er det å finne hjelp til rammeverket?
- **Preferanser**: Se litt på syntaxen til rammeverket, og hvordan det ser ut å jobbe med det. Er det noe du liker? Er det noe du ikke liker?

De mest populære rammeverkene i dag er [React](https://reactjs.org/), [Vue](https://vuejs.org/) og [Angular](https://angular.io/). Disse rammeverkene er alle gode valg, og det er ikke noe fasitsvar på hvilket som er best. Det er derfor lurt å prøve seg litt frem, og se hva du liker best.
